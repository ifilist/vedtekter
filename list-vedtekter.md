% Vedtekter
% Linjeforeningen for Informatikk: Språkteknologi (LI:ST)
% 15. september 2021

# §1 - Formålsparagraf
1. Foreningens navn er Linjeforeningen for Informatikk: Språkteknologi (LI:ST).
2. Foreningens formål er å ivareta interessene til studentene ved studieprogrammene i Informatikk: språkteknologi (I:ST). Dette gjøres gjennom å styrke det faglige og sosiale miljøet blant studentene på programrommet til I:ST.
3. Foreningen skal også arbeide for god kontakt mellom studentene og studieprogrammets ledelse.

# §2 - Styret
1. Styret skal drive foreningens aktivitet og sikre gjennomføringen av foreningens formål.
2. Styret skal ha mellom 3 og 10 styremedlemmer, som velges for ett år. Faste stillinger i styret er som følger: leder, nestleder og økonomiansvarlig. Øvrige verv bestemmes av styret.
3. Styret er vedtaksdyktige om 1/2 av styremedlemmene er tilstede. Vedtak gjøres med simpelt flertall, ved stemmelikhet har leder dobbeltstemme.
4. Leder (eller nestleder) innkaller til styremøte med en ukes varsel, forslag til agenda skal foreligge senest 48 timer før møtet.
5. Alle studenter på I:ST har møterett på styremøter, men bare styremedlemmer har tale- og stemmerett. Styret kan innvilge talerett om ønskelig.
6. Styremedlemmer som ikke møter og ikke melder forfall to møter på rad regnes som fratrådt.
7. Styret kan ved behov velge nye styremedlemmer, med unntak av vervene Leder og Økonomiansvarlig.
8. Styret velger selv foreningens representanter til utvalg og råd hvor foreningen har representasjon.
9. Styret må til en hver tid bestå av minst 2/3 IFI-studenter.

# §3 - Generalforsamling
1. Generalforsamlingen er foreningens høyeste myndighet og avholdes hvert semester, fortrinnsvis i februar og september.
2. Styret innkaller til generalforsamling med 14 dagers varsel. Dagsorden offentliggjøres seinest en uke i forveien.
3. På generalforsamlingen behandles styrets semesterberetning, valg, og andre saker som er satt opp på dagsorden. Ved ønske behandles regnskap for forrige periode og budsjett for neste periode. Valg foregår i tråd med §4. 
4. Alle studenter som er registrert ved et studieprogram hos Universitetet i Oslo og som har betalt semesteravgift ved UiO kan møte på generalforsamlingen, men bare studenter på I:ST har stemme- og forslagsrett.
5. Avstemninger på generalforsamlingen skal være skriftlige dersom minst tre av de stemmeberettige krever det.
6. Generalforsamlingen fatter vedtak, utenom vedtektsendringer, ved simpelt flertall. Ved valg, må vinnerkandidaten ha mer enn 50% av stemmene. Dersom en kandidat ikke har dette flertallet, gjøres en ny avstemming med de kandidatene som har flest stemmer i første runde.
7. Ekstraordinær generalforsamling kan innkalles dersom minst 10 av studentene på I:ST krever det, eller når styret finner det nødvendig.
8. Forslag til saker må være styret i hende minst 2 dager før generalforsamlingen. Alle stemmeberettige kan foreslå saker til behandling. Generalforsamlingen kan behandle saker som kommer inn senere, men kan ikke fatte vedtak i disse.
9. Generalforsamlingen kan foreta endringer i rekkefølgen på punktene i dagsordenen og utelukke punkter så lenge dette ikke strider mot §9.

# §4 - Valg
1. Styremedlemmer velges særskilt på generalforsamling, for 2 semester av gangen. Dersom det er flere kandidater enn det er ledige plasser i styret, gjøres en avstemming mellom kandidatene. Medlemmer skriver ned likt antall navn som det er ledige kandidaturer, og de kandidatene med flest stemmer vinner valget. Her trenger man ikke ha flertall, bare flest stemmer.
2. Hver høst velges Leder .
3. Bare studenter som er registrert på bachelor- eller masterprogrammet I:ST kan stille som leder eller nestleder. Øvrige styreverv er åpne også for studenter utenom disse studieprogrammene, så lenge det er i tråd med §2.9.
4. Studenter på I:ST prioriteres ved valg av styremedlemmer.
5. Styret kan etterfylle økonomiansvarlig utenom generalforsamling dersom styret finner det nødvendig. I slike tilfeller velges økonomiansvarlig på nytt ved neste semesterets generalforsamling, og ikke etter 2 semestre slik det er spesifisert i §4.1. 
6. Representanter til Programrådet velges hver høst på generalforsamling.
7. Det velges én representant for bachelorprogrammet i språkteknologi og én representant for masterprogrammet i språkteknologi.
8. Det kan også velges vararepresentanter til Programrådet.
9. Representantene, og eventuelle vararepresentanter, må tilhøre de respektive studieprogrammene i språkteknologi.
10. Styret kan etterfylle representanter og vararepresentanter til Programrådet utenom generalforsamling dersom styret finner det nødvendig.
# §5 - Vedtekter
1. Forslag til vedtektsendringer skal være styret i hende senest 7 dager før generalforsamling.
2. Endring av vedtektene kan bare skje når 2/3 av de stemmeberettigede stemmer for.
3. Styret skal offentliggjøre forslagene til vedtektsendringer senest 2 dager før generalforsamlingen.

# §6 - Økonomi
1. Foreningens midler skal brukes i henhold til foreningens formål.
2. Styrets leder og minst ett annet styremedlem kan i fellesskap signere for foreningen.

# §7 - Interne 
1. Styret kan oppnevne ressurspersoner, kjent som interne. Disse skal bistå styret med drift av foreningen. 
2. Inntak av nye interne skal godkjennes av styret.
3. Interne må være studenter ved institutt for informatikk og ha betalt semesteravgift.
4. Internmedlemskapet varer frem til neste generalforsamling, så lenge den interne stadig oppfyller kravene i § 7.1 og § 7.3

# §8 - Mistillit
1. Mistillitsforslag overfor foreningens styremedlemmer skal behandles på generalforsamling, og må få 2/3 flertall for å bli vedtatt.
2. Enhver student i LI:ST kan stille mistillitsforslag.

# §9 - Oppløsning
1. Foreningen kan oppløses ved at 2/3 av de stemmeberettigede på to etterfølgende ordinære generalforsamlinger stemmer for oppløsning. Ved oppløsning vil midler og eiendeler overføres Fordelingsutvalget (FU) ved Institutt for Informatikk (IFI).
